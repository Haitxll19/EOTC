<!DOCTYPE html>
<html manifest="dailyoffice.cache">
<head>
    <meta name="viewport" content="user-scalable=no, width=device-width, initial-scale=1.0, maximum-scale=1.0" />
	<meta http-equiv="content-type" content="text/html; charset=utf-8" />
    <meta name="apple-mobile-web-app-capable" content="yes" />
	<meta name="apple-mobile-web-app-status-bar-style" content="black" />
	<link rel="apple-touch-icon" href="images/apple-touch-icon.png" />
	<link rel="apple-touch-icon-precomposed" href="images/apple-touch-icon.png" />
	<link rel="apple-touch-startup-image" href="images/phone_startup.png" />
	<link rel="stylesheet" href="dailyoffice.css" />

	<script type="text/javascript" charset="utf-8">
		window.onload = function() {
		  setTimeout(function(){window.scrollTo(0, 1);}, 100);
		}
	</script>

<title>Amde Haymanot</title>
</head>

<body style="overflow-x: scroll; overflow-y: scroll; ">
	
	<div id="header">
		
		
	</div>

<h1>የእያንዳንዱ ሰው ድኅነት በራሱ ላይ የተመሠረተ ስለ መሆኑ</h1>

<ul class="data">
	<li>
		<span style="color: #000000;font-size:16px;font-weight: bold">




ምንም እንኳ ሰውን የሚያጸድቀው የእግዚአብሔር ቸርነት እንጂ የእርሱ ሥራ በራሱ ባይሆንም በእግዚአብሔር ቸርነት ለመጠቀምም ቢሆን ከሰው የሚጠበቅ ነገር መኖሩን አይተናል፡፡ ኃጥአን የሚፈረድባቸው የእግዚአብሔርን ቸርነት ለመጠቀም የሚያስችል ሥራ ስላልሠሩና በዓመፅ ስለኖሩ ነው እንጂ እግዚአብሔር በእነርሱ ላይ ስለሚጨክን አይደለም፡፡ አንድ ሰው ለዘለዓለም ሕይወት የሚበቃውም ሆነ የሚፈረድበት በራሱ ሥራ እንጂ በትውልድ ሐረግ ወይንም በሌላ ሰው ሥራ አይደለም፡፡ ሕዝ. 18:20፡፡ 
</br></br>
ይህን በግልጽ ሲናገር ነቢዩ ዳዊት “እስመ አንተ ትፈድዮ ለኩሉ በከመ ምግባሩ - አንተ ለእያንዳንዱ እንደ ሥራው ዋጋውን ትከፍለዋለህ” ይላል፡፡ መዝ. 61:12 መድኃኒታችንም “መልካም ያደረጉ ለሕይወት ትንሣኤ ክፉም ያደረጉ ለፍርድ ትንሣኤ ይወጣሉና” አለ፡፡ ዮሐ. 5:29 እንዲሁም “የሰው ልጅ ከመላእክቱ ጋር በአባቱ ክብር ይመጣ ዘንድ አለውና፤ ያን ጊዜም ለሁሉ እንደ ሥራው ያስረክበዋል” በማለት እያንዳንዱ ሰው በፍርድ ቀን ተነሥቶ የሠራውን ዋጋ እንደሚቀበል ተናገረ፡፡ ማቴ. 16:27፡፡ ቅዱስ ጳውሎስም ለሮሜ ክርስቲያኖች ይህንኑ ጉዳይ ሰፋ አድርጎ ጻፈ፣ እንዲህ ሲል፡- 
</br></br>
“እርሱ ለእያንዳንዱ አንድ ሥራው ያስረክበዋል፤ በበጎ ሥራ በመጽናት ምስጋናንና ክብርን የማይጠፋንም ሕይወት ለሚፈልጉ የዘለዓለምን ሕይወት ይሰጣቸዋል፤ ለዓመፃ በሚታዘዙ እንጂ ለእውነት በማይታዘዙትና በአድመኞች ላይ ግን ቁጣና መቅሠፍት ይሆንባቸዋል፡፡ ክፉውን በሚያደርግ ሰው ነፍስ ሁሉ መከራና ጭንቀት ይሆንበታል፡፡” ሮሜ. 2.6-9፡፡
</br></br>
እንዲሁም፡- 
</br>
“ሁላችን በክርስቶስ የፍርድ ወንበር ፊት እንቆማለንና …. እያንዳንዳችን ስለራሳችን ለእግዚአብሔር መለስ እንሰጣለን፡፡ ይላል፡፡ ሮሜ. 14:10 ፣ 12
</br></br>
ከልባሞቹ ጋር የነበሩት አምስቱ ሰነፎች ደናግል ሙሽራውን ለመቀበል የያዙት መብራት የማይበቃቸው መሆኑን በተረዱ ጊዜ ከልባሞቹ ደናግል ዘይት ለመነ፡፡ “ሰነፎቹም ልባሞቹን፡- መብራታችን ሊጠፋብን ነው፤ ከዘይታችሁ ስጡን አሏቸው፡፡ ልባሞቹ ግን መልሰው፡- ምናልባት ለእኛና ለእናንተ ባይበቃስ? ይልቅስ ወደሚሸጥበት ሄዳችሁ ለራሳችሁ ግዙ አሏቸው፡፡” ማቴ. 25:8-9፡፡ ሰነፎቹ ከልባሞቹ ዘይት ቢለምኑም ማግኘት ግን አልቻሉም፤ ይልቁንም ሄደው እንዲገዙ ነገሯቸው፡፡ ይህ የሚያስረዳው ማንም ሰው ቢሆን የራሱ መብራትና ዘይት (ምግባርና ሃይማኖት) ሙሽራውን ክርስቶስን ለመቀበል የማያበቃው ከሆነ የሌላ የማንም ጽድቅ ሊረዳው እንደማይችል ነው፡፡ 
</br></br>
እያንዳንዱ  ሰው ተጠያቂ የሚሆነው ለራሱና በራሱ ሥራ ብቻ እንጂ በሌላው ሥራ አይጠየቅም፤ በሌላው ሥራም አይጸድቅም፤ አይኰነንምም፡፡ መንፈሳዊ በረከት የሚወረሰውና የሚሰጠው በሥጋዊ ትውልድ ቅርበት ሳይሆን በመንፈሳዊ ሕይወት መሠረት ነው፡፡ ከነዓን ምንም እንኳ የታላቁ ጻድቅ የኖኅ የልጅ ልጅ ቢሆንም ኖኅን በማሳዘኑ ከመረገም አላመለጠም፡፡ ዔሳው የታላቁ አባት የይስሐቅ የበኩር ልጅ ቢሆንም ብኩርናውን ስላቃለለና ስለ ሸጠ ለአባቱ በረከትና ምርቃት አልታደለም፡፡ ሊቀ ነቢያት ሙሴ ጌርሳምና አልዓዛር የተባሉ ሁለት ልጆች ነበሩት፡፡ ነገር ግን እስራኤላውያንን መርቶ ምድረ ርስትን የማውረሱን ኃላፊነት የሰጠው ለልጆቹ ሳይሆን ከእርሱ ሳይለይ ከልጅነቱ ጀምሮ እየታዘዘውና እያገለገለው ለኖረው በሥጋ ሳይሆን በመንፈስ ልጁ ለሆነው ለነዌ ልጅ ለኢያሱ ነው፡፡ ዘጸ. 33:11 
</br></br>
የሊቀ ካህናት የአሮን ልጆች ናዳብና አብዩድ ለክህነት የተመረጡ የነበረ ቢሆንም እግዚአብሔር ያላዘዘውን ሌላ እሳት ባቀረቡ ጊዜ እሳት ወጥቶ እንዳይበላቸው ያዳናቸው ነገር አልነበረም፡፡ ዘሌ. 10፡1-2 ሕዝበ አይሁድም የአበውን ቃል ኪዳን ሕግና ሥርዓት መሰጠታቸው፣ ወልድየ ዘበኵርየ - የበኵር ልጆቼ - መባላቸው ሕጉን ባፈረሱ ጊዜ ከቅጣትና ከመከራ ነፃ አላደረጋቸውም፡፡ ይሁዳ ከአሥራ ሁለቱ ሐዋርያት ገብቶ መቆጠሩ፣ ሙት ለማንሣት፣ ድውይ ለመፈወስ ሥልጣንን መቀበሉ ክርስቶስን በካደ ጊዜ ምንም አልጠቀመውም፡፡ 
</br></br>
በሌላ አንጻር ደግሞ ሩት በትውልዷ ከአሕዛብ ወገን ብትሆንም አገሯንና ሕዝቧን፤ ወገኗንና ቤተ ሰዎቿን ሁሉ ትታ የእስራኤልን አምላክ እግዚአብሔርን በፈለገች ጊዜ ትውልዷ ከአሕዛብ መሆኑ ከክርስቶስ የዘር ሐረግ ገብታ ለመቆጠር አልከለከላትም፡፡ ራኬብ አገሯና ሕዝቧ በኃጢአታቸው ሲጠፉ እርሷ ግን ለድኅነት ምክንያት የሚሆን ሥራ ስለ ሠራች ከሕዝቧ ተለይታ ዳነች፤ መዳን ብቻ ሳይሆን ከክርስቶስ የዘር ሐረግ ገብታ ለመቆጠር ቻለች፡፡ ማቴ. 1:5፡፡ ከነናዊቷ ሴት ምንም እንኳ እርሱ ባወቀ እምነቷና ትሕትናዋ እንዲሁም ጥበቧ እንዲገለጽ ስለ ፈለገ እየጮኸች ስትለምነው ዝም ቢላትና “የልጆችን እንጀራ ለውሾች መስጠት አይገባም” ቢላትም እርሷ ግን በጽኑ ሃይማኖት፤ ከልብ በሆነ ትሕትና እና በሚያስደንቅ ጥበብ ጸንታ በመፈለጓ “ልጆች” የተባሉ እስራኤላውያን በስንፍናቸው ያላገኙትን ደገኛውን ተአምራት አግኝታ ሄደች፡፡ ማቴ. 15:22-28
</br></br>
ሰነፎች እስራኤላውያን ግን ለውሾች የሚጣለውን ፍርፋሪ እንኳ ሳያገኙ ቀሩ፡፡ ከአሕዛብ ወገን የነበረውን ጢሞቴዎስን ቅዱስ ጳውሎስን ከመከተልና የተወደደ ልጁ ከመሆን የአባቱ ግሪካዊነት ምን አስቀረበት? የሐዋ. 16:1 ከአሕዛብ ወገን በኢየሱስ ክርስቶስ ያመኑትን ከአብርሃም ከይስሐቅና ከያዕቆብ የዘር ሐረግ አለመሆናቸው ምን ጎዳቸው? ስለሆነም እያንዳንዱ በአባቱ ወይም በዘር ሐረጉ ባሉ ጻድቃን ወይንም በሌላው ሥራ የሚጸድቅ ወይንም በዘር ሐረጉ ባሉ ክፉ ሰዎች ሥራ የሚጎዳና የሚኰነን ሳይሆን በራሱ ሥራ ብቻ ለበረከትም ሆነ ለመርገም፣ ለሞትም ሆነ ለሕይወት ይሆናል፡፡ 
</br></br>
ይህን በተመለከተ ቤተ ክርስቲያንን በትምህርቱ እስከ ዛሬ ድረስ የሚያበራው ታላቁ ሊቅ ቅዱስ ዮሐንስ አፈ ወርቅ በማቴዎስ ወንጌል ትርጓሜው ላይ እንዲህ ይላል፡- 
</br></br>
“በቅዱስ መጽሐፍ የጌታችን ወንድሞች የተባሉት ከእርሱ ጋር አንድ ላይ ያደጉና ዝምድና ያላቸው ቢሆኑም እንኳ ራሳቸው በምግባርና በትሩፋት ከመጋደላቸው በስተቀር በመቀራረባቸውና በተዘምዷቸው ብቻ ምንም ያላገኙና ያልተጠቀሙ ከሆነ እኛ ጻድቃን ዘመዶችና ወገኖችን ብንጠራና በእነርሱ በመመካት እነርሱ አሉን ብንል ምን ጥቅም እናገኛለን? ነቡዩ “ወንድም ወንድሙን አያድንም፣ ሰውም አያድንም” በማለት ማንም ማንንም ሊያድን እንደማይችል ተናግሯል፡፡ መዝ. 48፡7 የራሱ ሕይወት በግዴለሽነትና በከፋ ኃጢአት የተበላሸ ከሆነ ሌላ ጻድቅ ቢጸልይለት እንኳ እግዚአብሔር አይሰማውም፡፡ ሳሙኤልን ለሳኦል አታልቅስለት እንዳለው፤ ኤርምያስንም “አንተም ስለዚህ ሕዝብ አትጸልይ፤ ከመከራቸው የተነሣ ወደ እኔ በጮኹ ጊዜ አልሰማቸውምና ስለ እነርሱም ጩኸትና ልመና አታድርግ” እንዳለው፡፡ ኤር. 11:14፡፡ እስራኤላውያን ኃጢአታቸው በበዛ ጊዜ እግዚአብሔር ኤርምያስን እንዲህ አለው፡- “ሙሴና ሳሙኤል በፊቴ ቢቆሙም ልቤ ወደዚህ ሕዝብ አያዘነብልም፣ ከፊቴ ጣላቸው ይውጡ” ኤር. 15:1 በኃጢአት ላይድኑ ለታመሙ ሰዎች አብርሃም ቢለምንላቸውም እግዚአብሔር መንገዱን ይሄዳል፡፡ ለእኅቱ የሚለምን ቢኖር የማይገባ ሕይወት ካላት ለሙሴ እንዳለው “አባቷ ምራቁን በፊቷ ቢተፋባት እንኳ ሰባት ቀን ታርፍ ዘንድ ይገባት ነበር” ይላል፡፡ ዘኁ. 12፡14 ስለዚህ እኛ በባዶ ሕይወት ሆነን የድኅነታችንን ተስፋ በሌሎች ላይ አንጣል፡፡ የቅዱሳን ምልጃና ጸሎት ታላቅ ኃይልና ጥቅም አለው፤ ሆኖም ግን እኛ ንስሐ ከገባንና ከተስተካከልን ብቻ ነው፡፡”  
 </br></br>
እግዚአብሔር በአንዱ ጸሎትና ምልጃ፣ እንዲሁም በአባቶች ቃል ኪዳን ለሌላው ምሕረት የሚያደርግ መሆኑ ከላይ በምዕራፍ ሁለት ተገልጾአል፡፡ ያ እንደ ተጠበቀ ሆኖ ይህ የሚሆነው ግን ጸሎት የሚደረግለት ሰው ምሕረት የሚገባው ሆኖ ሲገኝ ብቻ ነው፡፡ ምሕረት የሚገባውንና የማይገባውን የሚያውቀው እርሱ እግዚአብሔር ነው፡፡ ራሱ እያዘነና እየተጸጸተ የእግዚአብሔርን ይቅርታ ደጅ የሚጸና፤ በቅዱሳን ጸሎት የሚማጸንና ራሱ ማድረግ ያለበትን በተቻለው መጠን የሚያደርግን ሰው የሌሎች ጸሎት በተለይም የቅዱሳን ምልጃና ቃል ኪዳን ይረዳዋል፡፡ ደገኛው አባቱ ሊቁ ቅዱስ ዮሐንስ አፈወርቅ እንደገለጸው የራሱ ሃይማኖትና ምግባር የካደውን ሰው ግን ሌላ ሊወክለውና ሊጠቅመው የሚችል ነገር የለም፡፡ 
</br></br>
በሉቃስ ወንጌል በምዕራፍ 16 ከቁጥር 19 እስከ ፍጻሜው ታሪኩ የተገለጸው ባለጸጋ አብርሃምን የተለያየ ልመና ቢለምንም አንዱንም ሊያገኝ ያልቻለው በአብርሃም የማማለድ ጸጋና ክብር ለመጠቀም የሚያስችለው ሕይወት ስላልነበረው ነው፡፡ በጥፋቱ ለተጸጸተው ለጌራራ ንጉሥ ለአቤሜሌክ በራሱ በእግዚአብሔር፡- “ነቢይ ነውና ስለ አንተ ይጸልያል፣ ትድናለህም” የተባለሉት ታላቁ አባት አብርሃም ለእግዚአብሔር ምሕረት የሚያበቃ ሕይወት ለሌለው ለዚህ ባለጸጋ ግን “ከዚህ ወደ እናንተ ሊያልፉ የሚፈልጉ እንዳይችሉ፣ ወዲያ ያሉ ደግሞ ወደ እኛ እንዳይሻገሩ በእኛና በእናንተ መካከል ታላቅ ገደል ተደርጎአል” በማለት ቁርጡን ነገረው እንጂ ምንም ነገር አልለመነለትም፡፡ ሉቃ. 16.26፡፡ 










</li>
</ul>


		
</body>
</html>