<!DOCTYPE html>

<html>
    <head>
        <meta http-equiv="CONTENT-TYPE" content="text/html; charset=UTF-8">
   ﻿<p>ከቁጣ የራቅህ ይቅርታህ የበዛ ጻድቅ ልበ ሰፊ መሐሪ ሆይ አከብርሃለሁ። ዕለት ዕለት ስበድል ታግሠህ ጠብቀኸኛልና ንስሐ እንገባ ዘንድም ለሁላችን ሥልጣን
    ሰጠኸን፤ ስለዚህ እናከብርህ ዘንድ፤ ክቡር ስምህን እናመሰግን ዘንድ ታገሥኸን ስለምትሠራው ሁሉ የፍጥረት ሹም ሆይ፤ ኀዘንና ፍርሃትን ድካምንም
    የምታመጣበት ጊዜ አለና። በነቢያት የዘለፍክበት ጊዜ ነበርና ኋላ ግን በአንድ ልጅህ በጌታችን በኢየሱስ ክርስቶስ መታየት ጎበኘኸን።</p>

<p>ካለመኖር ወደ መኖር የፈጠርኸን አንተ ነህ ኣባታችንም ጌታችንም አንተ ነህ። ችግረኛ የምሆን እኔስ ከፊትህ ልናገር አይገባኝም ከኃጥአን የምበልጥ ኃጥእ
    ነኝና ክብርት ሕግንም ያረከስኩ ነኝና ከኃጢአቴ ትዕግስትህን ስለአበዛህልኝ አመሰግንሃለሁ።</p>

<p>በፈቃድህ ቸል ብለህ እስከ አሁን ያለፍርድ ጠበቅኸኝ። እኔ ግን ስለ በደሌ ለፍርድ የተገባሁ ነኝ ስለኃጢአቴም ለሥቃይና ከፊትህ ለመውደቅ ነገር ግን ሰውን
    ስለመውደድህና ስለ ትዕግሥትህ እስከ አሁን ጠበቅኸኝ።</p>

<p>መሐሪ ጌታዬ ሆይ፤ ስለዚህ አመሰግንሃለሁ፤ መጠን ለሌላት ለትዕግሥትህና ለጌትነትህ የሚገባ ምስጋናን አመሰግን ዘንድ ሥልጣን የሌለኝ የተናቅሁ ጎስቋላም
    ብሆን የኔን የባርያህን ጎስቋላና ደካማ ልመናዬን ስማኝ።</p>

<p>ወሰን በሌላት በፍቅርህ ብዛት እስከ ዘለዓለሙ ክብርና ምሥጋና መገዛትም ላንተ ይገባል። አሜን በእውነት። አቤቱ ጌታዬ ኢየሱስ ክርስቶስ ሆይ፤ እኔን
    አገልጋይህን ከክፉ ነገር ሁሉ ጠብቀኝ ኃጢአቴንም ይቅር በል።</p>


<p>ማር ይስሐቅ ፪ኛ ምዕራፍ።</p>

<p>ወንድሜ ሰውነትህን ዘወትር ዝለፋት ከሥጋ የምትለዪበት የምታልፊበት ጊዜ ደርሷል በላት። ባለሽበት ኋላ ጥለሽው በምትሄጂ ሥራ ዛሬ ለምን ደስ ይልሻል? እሱን
    በማየት ጥቂት ዘመን ተድላ ደስታ የምታደርጊበት ኋላ ብዙ ዘመን በምታጭው የቀደመ ሥራሽን ዕወቂ የሠራሽው ሥራ ምንም እንደሆነ አስቢ ጽድቅም እንደሆነ
    ኃጢአትም እንደሆነ ያለ ዘመንሽን ከማን ጋራ ፈጸምሽው፤ ከጌታ ጋራ ነው? ወይስ ከሰይጣን ጋራ ነው? ደክመሽ የሠራሽውን የሚቀበልሽ ማነው? ጌታ ነው ወይስ
    ሰይጣን ነው? በትሩፋትሽ ማንን ደስ አሰኘሽ? ጌታን ነው ወይስ ሰይጣንን ነው? በጊዜ ሞትሽ ሊዋሐድሽ የሚመጣው ማነው? በመንግሥተ ሰማይ ዐርፈሽ ትኖሪ
    ዘንድ በሥራሽ ደስ ያለው ማነው? ለማን ብለሽ ደከምሽ ለማን ብለሽ መከራ ተቀበልሽ ለመንግሥተ ሰማይ ብለሽ ነው? ደስ ብሎሽ ታገኚው ዘንድ አኳኋኑስ
    ምንድነው? ነፍስሽ ከሥጋሽ በተለየች ጊዜ በመንግሥተ ሰማይ ይዋሐድሽ ዘንድ ገንዘብ ያደረግሽው ምንድነው? ምን ምግባር ነው? በማናቸው እርሻ ሊያውሉሽ
    ተቃጠሩሽ። በማናቸውስ መዓርግ ተቃጠሩሽ? በባለሠላሳ ነው? በባለስልሳ ነው? ወይስ በባለመቶ ነው? ነፍስሽ ከሥጋሽ የምትለይበት ፀሐይ ዕድሜሽ በገባ ጊዜ
    ዋጋሽን እሰጥሻለሁ ያለሽ ማነው? ጌታ ነው ዲያብሎስ ነው?</p>

<p>ነፍሴ ሆይ ሰውነትሽን መርምሪ። ዕዳሽ በማናቸው ቦታ እንደሆነ ዕወቂ፤ መንግሥተ ሰማይም እንደሆነ ገሃነምም እንደሆነ ዕወቂ። ለሚያርሱ ሰዎች አሞጭ እሬት
    የሚያፈራ እርሻሽን ያረስሽ ብትሆኝ ማለት በሚሠሩት ሰዎች ፍዳን የሚያመጣ ኃጢአትን ብትሠሪ እያዘንሽ እየተቆረቆርሽ አልቅሽ ለምኝ።</p>

<p>ከቁርባን ከመሥዋዕት ይልቅ በሱ ምክንያት ወዶ በሰው በሚያድርበት ገንዘብ ያድርበት ዘንድ ክቡራን መላእክት ደስ በሚላቸው ደስ ይላቸው ዘንድ አንደበትሽ
    እየራራ ያመስግን።</p>

<p>ግራ ቀኝ ፊትሽን በዕንባ እጠቢው። መንፈስ ቅዱስ ያድርብሽ ዘንድ፤ ከኃጢአትሽ ይለይሽ ያነጻሽ ዘንድ፤ መጥቶ ያድርብሽ ዘንድ ወደ እግዚአብሔር እያለቀስሽ
    ለምኚልኝ። በልቅሶ ዜማ ማርያምን ማርታን ጥሪያቸው ማለት አብነት አድርጊያቸው። የልቅሶ ባለቤቶች ናቸውና። ለአልዓዛር ብሎ ወደ አለቀሰ ወደ ጌታ ያዝንልሽ
    ዘንድ ለምኝ፤ ራርቶ ለብዙ ሰዎች ወደ አለቀሰ ወደ ጌታ ራርቶ ብዙ ልቅሶን ወደሚሰጥ ጌታ ለምኚ። ምርር ብዬ ያለቀስሁት ዕንባዬን ተቀበልልኝ እያልሽ ወደሱ
    አልቅሺ። በመልዕልተ መስቀል በተቀበልከው መከራ ከደዌ ኃጢአት አድነኝ። በመስቀል ላይ በቆሰልከው ቁስል ከቁስለ ኃጢአቴ አድነኝ። ከመከራ አድነኝ። ደሜን
    በደምህ አንጻው ብለሽ ለምኚ።</p>

<p>ከፍዳ ከኃጢአት የሚያድን ደምህን ከሥጋዬ ጋራ አዋሕድልኝ። በመስቀል ላይ በጠጣኸው ሐሞት ሰይጣን እሷን ከሚያሠራት ኃጢአት ለይተህ በሰውነቴ ጣዕም
    አሳድርባት። በመስቀል ላይ የተዘረጋ ሥጋህ አጋንንት በምክራቸው ወደ ገሃነም ለማውረድ የሳቡት ልቡናዬን ወደአንተ ይስቀለው። ወደ ፈያታይ ዘየማን ዘንበል
    ባለ እራስህ አጋንንት በብረት ኃጢአት የመቱት ራሴን ከፍ ከፍ አድርገው።</p>

<p>“እምከመ ተለዓልኩ እምድር እስሕብ ኲሎ ኀቤየ” ብለህ በማይታበል ቃልህ እንደ ተናገርክ። በመስቀል የተቸነከሩ እጆችህ ከኃጢአት ከፍ ከፍ ያድርጉኝ። ርኲሳን
    አይሁድ ትፍ ያሉበት የጸፉት ፊትህ ኃጢአት ሠርቶ ያደፈ ሰውነቴን ፊቴን ይጠበው።</p>

<p>በመስቀል ተሰቅለህ ሣለህ “አባ አመኃፅን ነፍስየ ውስተ እዴከ” ብለህ የለየሃት ነፍስህ በቸርነትህ መርታ አንተ ወደ አለህበት ታድርሰኝ። ምነው አታዝንም
    ትለኝ እንደሆነ አንተን ለመሻት ያዘነ ልቡና የለኝምና። ምነው ንስሐ አትገባም ትለኝ እንደሆነ ጻድቃን ወደ ማታልፍ ርስታቸው ወደ መንግሥተ ሰማያት
    ተመርተው የሚደርሱበት ንስሐ ኀዘን የለኝም፤ እሊያ ንስሐ ገብተው የሠሩትን ሥራ አልሠራሁም።</p>

<p>ጌታዬ ሆይ፤ ኃጢአትን የሚያስተሠርይ ዕንባ የለኝም። የዚህን ዓለም ሥራ በማሰብ ልቡናዬ ደከመ። ተቆርቁሮ ወደአንተ ያለቅስ ዘንድ አይቻለውም። እነሆ
    በኃጢአት ብዛት ልቡናዬ ተባረደ። አንተን ወዶ በሚያፈሰው ዕንባ መናደድ አይቻለውም። የሀብታት የምሥጢራት መገኛ ጌታዬ እግዚአብሔር ሆይ አንተ ግን ራርተህ
    ፈጽሞ መመለስን ስጠኝ። በፍጹም ልቡናዬ አንተን ለመሻት እወጣ ዘንድ ያዘነ ልቡናን ስጠኝ። ካንተ በመራቅ ካንተ በመለየት ተሰጥቶኝ የነበረውን ክብር
    አጣዋለሁ።</p>

<p>ቸር ንጉሥ ሆይ ዛሬ ግን በለጋስነትህ ስጠኝ፤ ዘመን የሌለው ልደትን አካልን ዘእምአካል፤ ባሕርይን ዘእምባሕርይ የወለደ አባትህ አንተን መምሰልን ያጸናብኝ፤
    ያሳድርብኝ ዘንድ ከክብርህ ወገን ስጠኝ። ጣልኩህ አንተ ግን አትጣለኝ። ከከበረ ሕግህ ወጣሁ ከፊትህ ተለየሁ። አንተም እኔን ለመፈለግ ውጣ። እንደገባ
    ይውጣ እንደ ወጣ ይቅር አትበለኝ። ምእመናን ወደ አሉበት ወደ መንግሥተ ሰማይ አግባኝ። ከመንጋ በጎችህ ከተመረጡ ከጻድቃን ጋር እንድቆጠር አድርገኝ።
    ንጹሕ ልቡናን ላግኛት የሚል ንጹሕ ልብ የሚረዳት የአምላክነት ገንዘብ የምትሆን እህል ምሥጢርህን መግበኝ፤ ካንተ የተገኘውን ምሥጢር የማይበት በአንተ ስለ
    አመኑ ስለሚጨነቁ የሚሰጥ ጸጋ ክብር ነው። የጭንቅ ጭንቅ የሚሆን መከራውን ለሚታገሡ ልዩ ልዩ የሚሆን ሥቃይን ለሚታገሡ ሰዎች የሚሰጥ ክብር ለሁላችን
    ምሥጢር የሚገልጽበት ክብሩን በቅተን እናገኘው ዘንድ ጸጋውን የበቃን ሆነን ያገኘን ዘንድ በጌታችን በኢየሱስ ክርስቶስ ቸርነት ሰውን በመውደዱ ዛሬ ባለው
    ዓለም በሚመጣውም ዓለም በማይፈጸመው ዓለም ሰውን በመውደዱ አሜን በውነት።</p>

<p>ኦ እግዚእየ ወአምላኪየ ኢየሱስ ክርስቶስ የምሕረት መገኛ መዓትህ የራቀ ትዕግሥትህ የቀረበ ቸርነትህ የበዛ ሕይወቴን ጠብቅ ኃጢአቴን ይቅር በል
    አሜን።</p>


<p>ጸሎተ ምናሴ።</p>
<p>
    አቤቱ ዓለሙን ሁሉ የምትገዛ ያባቶቻችን አምላካቸው።<br/>
    የአብርሃምና የይስሐቅ የያዕቆብም የጻድቃን የዘራቸውም ሁሉ።<br/>
    ሰማይና ምድርን ከዓለማቸውም ሁሉ ጋራ የሠራህ።<br/>
    ባሕርን በቃልህ ትእዛዝ የገሠፅኻት ጥልቆችን የዘረጋህ የሚያስፈራውንም ያተምክ
    ይኸውም በምስጉን ስምህ ነው<br/>
    ሁሉ ከኃይልህ ፊት የሚናወጽና የሚንቀጠቀጥ ሆይ፤<br/>
    ለምስጋናህ ከፍታ ዳርቻ የለውምና<br/>
    የቁጣህ መቅሠፍት በኃጥአን ላይ የሚያስፈራ ነው።<br/>
    ለትእዛዝህ ይቅርታ ስፍር ቁጥር የለውም።<br/>
    እግዚአብሔር ሆይ፤ አንተ ብቻህን ከፍ ያልህ ነህና፤<br/>
    ከቁጣ የራቅህ ይቅርታህም የበዛ መሐሪ ነህና።<br/>
    በሰው ልጆች በደል ላይም የምትመለስ ነህ።<br/>
    አሁንም የጻድቃን አምላክ ሆይ፤ ንስሐን የሠራኸው ለጻድቅ አይደለምና<br/>
    አንተን ላልበደሉ ለአብርሃምና ለይስሐቅ ለያዕቆብ አይደለምና።<br/>
    ወደኔ ወደ ኃጢአተኛው ንስሐ ተመለስ እንጂ።<br/>
    ከባሕር አሸዋ ቁጥር ይልቅ በድያለሁና።<br/>
    ኃጢአቴም ብዙ ነውና፤<br/>
    ከበደሌ ብዛት የተነሣ የሰማዩን ከፍታ አይ ዘንድ፤<br/>
    ላንጋጥጥ አገባቤ አይደለም፤<br/>
    በእግር ብረት ደከምኩ፤<br/>
    ነፍሴን ከኃጢአት አሳርፋት ዘንድ በዚሁም አላረፍኩም።<br/>
    ቁጣህን አነሣሥቻለሁና፤<br/>
    ክፉውንም በፊትህ ሠርቻለሁና፤<br/>
    ክፉንም ስጠብቅ የማይረባኝንም ሳበዛ፣<br/>
    አሁንም በልቡናዬ ጉልበት እሰግዳለሁ፤<br/>
    ያንተን ምሕረት እየለመንኩ፤<br/>
    አቤቱ ጌታዬ በደልኩ፤<br/>
    ኃጢአቴንም እታመናለሁ።<br/>
    እማለላለሁ እለምንህማለሁ።<br/>
    ይቅር በለኝ አቤቱ ይቅር በለኝ፤<br/>
    ለኃጢአቴም አሳልፈህ አትስጠኝ<br/>
    ለዘላለምም ክፋቴን አትጠባበቀኝ።<br/>
    በምድርም ጥልቅ ውስጥ አትበቀለኝ።<br/>
    አቤቱ አንተ ንስሐ የሚገቡ ሰዎች አምላክ ሆይ<br/>
    ቸርነትህ በእኔ ላይ ይገለጽ ዘንድ አግባቤ ሳይሆን፤<br/>
    በቸርነትህ ብዛት አዳንከኝ፤<br/>
    በሕይወቴ ዘመን ሁሉና በጊዜው ሁሉ አመሰግናለሁ።<br/>
    የሰማዮች ሠራዊት ሁሉ አንተን ያመሰግናሉ።<br/>
    ለዘላለምም ምስጋና ለአንተ ይገባል፤ አሜን በእውነት።<br/>
</p>